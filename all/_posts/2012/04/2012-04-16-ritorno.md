---
layout: post
title: Ritorno
tags: []
date: 2012-04-16 23:23:00
author: pietro
---
Non riuscire più a pensare, parlare,<br/>correre, così, perché fa male alle gambe<br/>semplicemente avanti, fino alla fine della via<br/>poi a sinistra, solamente una direzione,<br/>non riuscire più a coordinare<br/>la bocca, le mani, i piedi,<br/>quasi respirare, gesto automatico che fu,<br/>ricade su sé stesso, gioco di carte<br/>del tempo che fu.<br/><br/>Non riuscire più a capire, niente,<br/>un solo sorriso, un solo disappunto<br/>fragile simulacro del mio pensiero malato<br/>fragile conchiglia del mio dolore innamorato.<br/><br/>Non riuscire più, a vedere le cose<br/>come si delineano attorno allo sguardo<br/>una macchina che passa, una porta, un ricordo<br/>un ragazzo che piange, un fiore, un ponte<br/>tutti i ponti del mondo si inchinano sotto di me<br/>tutti i ponti del mondo, lungo o breve, greve o lieve<br/>calpesto con le scarpe sporche, come fosse neve,<br/>eppure non riesco più, a vederne la fine.<br/><br/>Non riuscire più, a resistere ai brividi,<br/>non sapere più<br/>dove comincia il mondo e dove finiscono i lividi,<br/>non tornare più<br/>sui propri passi, mai,<br/>anzi correndo, sfrecciando tra le vie<br/>come una stella con la coda in fiamme<br/>come una volpe che ha rubato l'uva<br/>come una farfalla al suo ultimo giorno<br/>non tornare più, perché non c'è ritorno.<br/><br/>Non riuscire più a toccare con la stessa mano<br/>con gli stessi occhi, o forse da lontano<br/>quelle stesse cose, quegli stessi sguardi<br/>visti da vicino, poco più che dei ricordi.<br/><br/>Non riuscire più a sentire con lo stesso spessore<br/>la stessa vanità, lo stesso dolore<br/>straziante malinconia, brivido incolore;<br/>non riuscire più è come essere rinati<br/>ma nella stessa carne, con la stessa pelle<br/>la luce è sempre quella, pur sempre sono stelle,<br/>con lo stesso cuore, stesso cuore,<br/>forma avvizzita del bocciolo che fu<br/>canzone d'amore per orecchie sincere.<br/><br/>Tornare a sorridere, ritorno al sorriso,<br/>mi concedo quest'attimo di estasi<br/>mi permetto quest'immersione nel mondo<br/>questo bagno di vita, nel mare profondo,<br/>tornare a sorridere, negli occhi,<br/>nel brivido vertigine di quello che conosco<br/>che a malapena vedo<br/>per tutto ciò che tremo, strati e strati<br/>d'acqua torbida, palustre,<br/>tornare a sorridere, un bicchiere d'acqua limpida<br/>e una gola arida, desertica.<br/><br/><i>A Benedetta C. ...</i>
