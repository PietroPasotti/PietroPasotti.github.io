---
layout: post
title: >
    Tutto Cade
tags: [speciale,scheggia d'essenza,]
date: 2012-10-20 23:09:00
author: pietro
---
Sediamoci vicini,<br/>te ne prego<br/>e ancora una volta<br/>come fiocchi d'inverno<br/>guardiamo le cose<br/>le cose cadere.<br/><br/>A volte ondeggiano, come foglie<br/>e poi si posano sull'acqua<br/>dove il loro riflesso le aspetta<br/>a braccia aperte, come una bocca aperta<br/>o come un pozzo abissale<br/>A volte crollano<br/>castelli di carta<br/>vascelli in tempesta<br/>Ma le cose cadono<br/>lì dove sono<br/>e noi che le guardiamo<br/>non possiamo che ascoltare<br/>la pioggia disperata<br/>che si sente in quel crollare.<br/><br/>Sediamoci vicini,<br/>te ne prego<br/>perché è un bel gesto<br/>che ci possiamo fare<br/>a guardare le cose<br/>sentirle vicine<br/>e poco dopo<br/>lontane<br/>e poi sentire di star cadendo con loro<br/>un poco più giù<br/>ma è per questo che saremo in due<br/>perché guardando in su<br/>ci sia qualcuno con la mano tesa<br/>e che non sia una cosa.<br/><br/>Sediamoci vicini<br/>e raccontiamoci<br/>delle cose che sono cadute<br/>e delle altre che continuano a brillare<br/>perché sì, certo, son più belle,<br/>ma son cose anche le stelle.<br/><br/>Sediamoci vicini,<br/>te ne prego<br/>e proveremo<br/>a non cosificarci a vicenda<br/>in barba a Sartre<br/>e proveremo<br/>qualche cosa<br/>e qualche altra<br/>la spingeremo giù<br/>dentro le mani enormi della gravità<br/>che tutto prende ma mai nulla<br/>ha.<br/><br/>Ora sono solo<br/>ma prima forse in qualche momento<br/>siamo stati vicini<br/>ci siamo scambiati luci ed ombre<br/>dipingendo nel cielo qualche cosa luminosa<br/>che è caduta anch'essa perché tutto cade<br/>ma noi l'abbiamo vista<br/>e ora siamo grati<br/>che quella cosa esista.<br/><br/>Sediamoci vicini<br/>qualche volta ancora,<br/>te ne prego,<br/>sarà così brillante, e triste,<br/>per me<br/>e contiamo le cose cadute<br/>e guardiamo a un cielo sempre più pulito<br/>e buio<br/>dove altre cose si nascondono<br/>in attesa di cadere<br/>e cerchiamo la luna<br/>che per adesso è ancora lì<br/>e cerchiamo una scala nascosta<br/>(una a testa, ciascuno la sua)<br/>per andarci quando le cose<br/>avranno smesso di sciogliersi<br/>come fiocchi di primo inverno<br/>al primo sole<br/>del primo vero giorno.<br/><br/><i>A Francesca...&nbsp;</i>
